---
title: 'در میانه‌ی صداها'
publishedAt: '2025-06-24'
summary: 'تأملی شخصی درباره بحران، تصمیم، هویت و نقش انسان ایرانی در میانه‌ی بحران‌های اجتماعی و تهدیدهای بیرونی.'
language: 'fa'
tags: ['ایران', 'اجتماع', 'بحران', 'هویت', 'تفکر']
series: ''
seriesOrder: 0
draft: false
---

صبح جمعه ۲۳ خرداد با صدایی از خواب پریدیم که برای لحظاتی نمی‌دونستی صدای ترقه‌ست یا یک انفجار واقعی. چند ثانیه‌ی کش‌دار بین بی‌خبری و اضطراب، و بعد اخبار رسید: حمله اسرائیل.

برای من، همیشه یک دغدغه بوده که در بحبوحه‌ی هر بحران، بفهمم نقش من چیه. نه صرفاً به‌عنوان ناظر، بلکه به‌عنوان کسی که بخشی از این زیستن‌ـه. این‌که بشه نیت رو از ادعا، و شعار رو از کنش تشخیص داد، یکی از سخت‌ترین کارهاییه که بر عهده‌مونه. و شاید سخت‌ترین بخشِ ایرانی بودن هم همین باشه: تصمیم گرفتن. در جایی که هر تصمیم، می‌تونه بعضاً بر اطرافیان هم اثر داشته باشه.

«انسان محکوم به آزادی است.» چون نمی‌تونه تصمیم نگیره. ولی در ایران، تصمیم‌گیری خودش یک مبارزه‌ست. مبارزه با توده‌ی تصمیمات آماده‌ی، با هیاهوی رسانه‌ها، با تحمیل‌های بیرونی و درونی. خیلی از ماها نه فقط دنبال جواب که دنبال جایگاه خودمون در بین پاسخ‌ها هستیم. کجا ایستادیم؟ به کی نزدیکیم؟ چقدر از تفکر خودمون فاصله گرفتیم؟

نفوذ بیرونی روی ذهن‌ها آزارم می‌ده. انگار اثر بیرونی نه فقط ذهن‌ها، بلکه تاثیر افکار و تصمیم رو هدف گرفتن. کنترل جوامع نه از راه زور، بلکه از راه شکل‌دهی به افکار عمومیه. امروز، ذهن‌ها ابزار سیاست‌اند، و تفکر هم ارتش‌های بی‌سروصدا. چقدر از تصمیمات ما واقعاً مال ماست؟

هویت من با این خاک گره خورده. ایران برای من فقط یک کشور نیست؛ ریشه‌ی بسیاری از روابط انسانی‌مه، جاییه که دوستانم، عزیزانم و خاطراتم توش نفس می‌کشن. زبانی که باهاش فکر می‌کنم، نوع شوخی‌هام، شیوه‌ی زیست و حتی کلمات روزمره‌م، همه از همین فضا میاد. ایران بخشی از ذهنیته، نه فقط جغرافیا. و با همه‌ی این‌ها، من نمی‌تونم از این تاریخ جدا شم، حتی اگه بخوام.

در بحران‌های اقتصادی، اولین قربانی، تفکر مستقله. انسان‌ها وقتی شکمشون گرسنه باشه، عادت می‌کنن فکر نکردن رو با اطاعت کردن تاخت بزنن. در این لحظه‌هاست که حاکمیت‌های مستبد اوج می‌گیرن، چون هیچ‌کس فرصت نمی‌کنه بپرسه: «این تصمیم چرا و چطور گرفته شد؟» وقتی تصمیم از تو دور می‌شه، راه برگشتش هم مبهم می‌شه.

در بحران‌های اجتماعی، فرصت تحلیل به سرعت جاشو به قضاوت می‌ده. شعارها با شتاب می‌چرخن، و گاهی حتی نیت‌های روشن، به دست خشم، مبهم و پرخاشگر می‌شن. گاهی دیدم چطور صداهایی که می‌تونستن ملت‌سازی کنن، تبدیل شدن به فریادهایی که صدای همدیگه رو خفه می‌کردن. خشونت، مثل مه، وقتی پخش بشه، جلوی هر نوری رو می‌گیره، حتی اگه اون نور، چراغ کوچک حقیقت باشه.

و حالا حمله خارجی. تهدید بیرونی. «ما را بزنید، ما دوباره می‌سازیم.» ولی واقعاً چند بار باید ویران بشیم تا ساخته بشیم؟ کی این چرخه می‌شکنه؟ آیا باید «ویرانی» رو بپذیریم تا بعدش «تغییر» رو بچسبیم؟ یا اساساً این همون دام قدیمی‌ـه؟ «انسان‌ها بیشتر آماده‌اند تا رنج بکشن، تا این‌که باورهاشون رو تغییر بدن.»

ایران فقط خاک نیست، یک آزمون تاریخی مداومه. آزمونِ عدالت، آزمونِ تفکر، آزمونِ تصمیم. و ما نسل امروز، درگیر این آزمونیم. نه قهرمانانه، نه قربانی‌وار. بلکه انسانی، با تمام تضادها، ترس‌ها، آرزوها و سردرگمی‌ها. شاید هنوز جواب خیلی از سؤال‌هامو ندونم، اما دنبال اینم که بفهمم کجا ایستاده‌م، نه به‌خاطر بقیه، بلکه برای خودم. چون در آخر، تنها چیزی که ازت می‌مونه، رد پات روی مسیر فکر و عملته.
